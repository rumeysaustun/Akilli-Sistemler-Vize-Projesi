
# Bulanık Sistem

Bulanık kümeler ve dereceli üyelik prensibiyle oluşturulan kontrol sistemlerine bulanık sistemler deniyor. Bulanık mantığı şimdiye kadar bir yapay zeka uğraşı olarak gördüysek de; bulanık mantık, yapay zekanın önemli bir bölümü olan makine öğrenmesinden kendini epey ayrı tutar. Makine öğrenmesi yöntemleriyle oluşturulmuş bir sistem, kontrol ve karar mekanizmalarını devreye sokmadan önce (yani gelecek veriler üzerinde tahminler yapmadan önce), elde tutulan verilerden anlamlı sonuçlar üretebilir ve bunu kendi karar mekanizmasına yansıtabilir. Fakat bulanık mantık, özü itibariyle makinelerin karar verebilme süreciyle ilgilenir. Veri kümesinden anlamlı bir model oluşturmak gibi işlemler, bulanık mantığın öncelikli alanlarından biri değildir. Yani, bulanık mantık bir öğrenme gerçekleştirmez. Yalnızca, öğrenilmiş veriler üzerinden bir kontrol mekanizması inşa edebilir. Tabi günümüzde çeşitli algoritmalarla desteklenerek oluşturulmuş bulanık sistemler; başından sonuna bir makine öğrenmesi sistemi gibi çalışabilir. Fakat bulanık mantığın temelde bu konuyla ilgili olmadığını not edelim.

Aşağıdaki şekilde (Şekil 1) bir bulanık sisteminin temel yapısı gösterilmektedir. Verilerin; en yalın haliyle sisteme alındığı giriş kısmından, anlamlı sonuçlara dönüşmüş olarak geldiği çıkış kısımına kadar bütün süreçleri adım adım takip edelim:

![image](https://user-images.githubusercontent.com/95585677/234553614-600978cf-4110-4c01-b604-e74bd92c81dc.png)

Şekil 1. Bulanık Sistem

Verilerin bulanık sistem üzerinden geçerek işlenmesi süreci, okla gösterildiği yönde ilerlemektedir. İlk olarak giriş verilerini (X) dahil ederek, bulanık sistemin çarklarını döndürmeye başlarız. Giriş verilerinin üzerinde herhangi bir yapısal işlem gerçekleştirmek (normalizasyon vb.) zorunlu değildir. Buradaki işlemlere geçmeden önce, önceki konularda bahsettiğimiz kavramlardan dilsel değişkenleri ve buna bağlı olarak; bulanık kümeleri ve üyelik fonksiyonlarını oluşturmuş olmak gerekir. Şekilde gösterilen adımlar, sistemimizi bulanık mantık kuramıyla tanımladıktan sonrasını ifade etmektedir.
Bulanıklaştırıcı: Sisteme yalın haliyle alınmış değerleri, üyelik fonksiyonunu kullanarak, bulanık değerlere (hatırlayın, 0 ile 1 arasındaydı) dönüştüren birimdir. Yani her bir giriş değerinin, bulanık kümeye/kümelere olan üyelik derecesini hesaplar diyebiliriz.

Bulanık Çıkarım Birimi: Bu kısım, bilgi tabanıyla ortak çalışarak, kendisine gelen bulanık değerlerden sonuçlar çıkarmaya çalışır. Bu sonuçların neye göre ve nasıl çıkarılacağının bilgisi (ismiyle müsemma) bilgi tabanında tutulmaktadır.

Bilgi Tabanı: Bulanık kümeler arasındaki ilişkiler burada tutulur. Gelecek verilere göre hangi çıkarımların yapılacağıyla ilgili kurallar yine buradadır. (Bu kısmı, bulanık sistemin anayasası gibi düşünebiliriz.)

Durulaştırıcı: Çıkarım yapılmış veriler buraya kadar bulanık değer aralığında gelmektedir. Oysa bizim ihtiyacımız olan çıkış verilerin bambaşka bir aralıkta olması gerekebilir. Durulaştırıcı; gelen bulanık değerleri, istediğimiz bir aralığa göre ölçeklendirmeyi sağlar.


## Çıkarım

Çıkarım yöntemi daha geniş bir açıdan; var olan bilgileri kullanarak, yeni bilgilerin elde edilmesini ifade eder.

Bulanık sistemleri oluştururken birden fazla dilsel değer ve bulanık küme kullanabiliriz. İncelediğimiz ilk örneklerden olan ‘bu kişi genç mi, değil mi?’ örneğini hatırlayın. Belirli bir yaş aralığındaki kişiler için yaptığımız gençlik kabulünü, hem kesin hem de bulanık kümeler açısından irdelemiştik. Şimdi bu örneğe, kişinin yaş değerinin yanı sıra, cinsiyet bilgisini de ikame edelim. Gençlik algısının yalnızca yaşla değil, cinsiyetle de ilgili olduğuna dair farazi bir öngörümüz olduğunu düşünelim. Bu durumda; kişinin gençliğine karar verebilmemiz için yaş bilgisine ek olarak, cinsiyet bilgisini de sorgulamamız ve bu iki farklı türden bilgiyi, anlamlı şekilde bir araya getirmemiz gerecektir.

İşte burada, bu iki farklı değeri mantıksal ifadelerle tanımlayan kurallara ihtiyacımız vardır. Bu kurallar, geleneksel mantıkta da olduğu gibi, basit bir bileşik önerme formunda tanımlanabilir. Örneğin:

Kişi, 14 yaşındaysa ve kadınsa gençtir.

Burada iki farklı değeri (önermeyi) birbirine bağlayan ‘ve’ bağlacına dikkat ediniz. Bu iki önermeyi, aslında iki bulanık kümenin (yaş ve cinsiyet kümeleri) bir temsili olarak düşünelim. Bulanık kümelerin ilişkilerinden bahsettiğimiz yazıda, birleşim ve kesişim durumlarının mantıksal ifadelerle de gösterilebildiğine atıf yapmıştık. Nitekim, buradaki bağlaç da, aslında bu iki bulanık kümenin ilişkisini tanımlamaktadır. Bu şekilde önceden yaptığımız tanımlarla, bulanık sistemin bilgi tabanında tutulacak kurallarını oluşturmuş oluruz. Daha sonra da (birazdan bahsedeceğimiz) çıkarım yöntemlerini kullanarak, oluşturduğumuz kuralların direktifinde yeni bilgiler elde ederiz. Bu bilgiler de sistemden alınan sonuçlara karşılık gelecektir.

Not: Örnek olarak verdiğimiz ifadenin kesin hükümler içermesi nedeniyle kesin kümeler açısından da değerlendirilmesi olasıdır. Fakat aynı örneğe sadık kalmak için bu yanılgıyı göz ardı etmiş bulundum. Bulanık sistem içerisinde daha doğru bir önerme şu şekilde olabilir: “Kişi, küçük yaştaysa ve kadınsa gençtir”.

Mantıksal Bağlaçlar
Birden fazla önermeyi birbirine bağlamak için kullanılan ifadelere mantıksal bağlaçlar denmektedir. Bu bağlaçları kullanarak, kendilerine özgü doğruluk değerleri olan önermelerden, üçüncü bir değer elde edilebilir. (Şekil 2) Yani, bir çıkarım sağlanabilir.

![image](https://user-images.githubusercontent.com/95585677/234553929-6291f11b-2298-4ddf-aa84-bfdd5a984ec4.png)

Şekil 2. Mantıksal bağlaçlar

P ve Q ifadeleri birer önermeyi temsil eder. Her bir satır, P ve Q önermelerinin doğruluk değerini ve mantıksal bağlaçlarla ifadelerinden çıkan yeni değeri gösterir.
Bağlaçlar sırasıyla: ‘ve’, ‘veya’, ‘ise’, ‘ancak ve ancak’ şeklinde ifade edilir.
Bağlaçlı önermelerin (bileşik önermelerin) okunması şu şekildedir; her bir önermenin gerçek değerine bakılır ve mantıksal bağlacın, bu değerlere göre hangi sonucu döndürdüğü tablodan bulunur. Örneğin: P önermesinin değeri 1, Q önermesinin ise 0 olsun. Bu durumda P ⇒ Q (P ise Q) bileşik önermesinin değeri 0 olacaktır.
Bileşik önermelerin her zaman 1 sonucunu ürettiği durumlara totoloji, her zaman 0 sonucunu ürettiği durumlara ise çelişki denir. Örneğin:

(P Λ (P ⇒ Q)) ⇒ Q

bileşik önermesi, P ve Q değerleri ne olursa olsun, her zaman 1 sonucunu üretir. Yani totolojidir (önermedeki ifadeler ne olursa olsun, önermeden çıkarılan yorumlar doğrudur) Verilen örnek, özel bir bileşik önermeyi ifade etmektedir. Bu ifadeye modus ponens (doğrulama) denir. Burada; P bir olguyu, (P ⇒ Q) bir kuralı, (en sağdaki) Q ise sonucu temsil etmektedir. Örneğin:

P = Ali’nin para kazanması (olgu)
Q = Ali’nın yeni bir araba alması (sonuç)
(P ⇒ Q) = Ali para kazanıyorsa, araba alabilir (kural)
Bu durumda; Ali para kazanıyorsa ve kurala göre Ali para kazanıyorken araba alabilirse, bu durumda ‘Ali araba alacaktır’ çıkarımı yapılabilir.

Diğer bir önerme ise:

( ~Q Λ (P ⇒ Q)) ⇒ ~P

şeklindedir. Bu bileşik önerme de bir totolojidir ve modus tollens (yanlışlama) olarak bilinir. Benzer şekilde ~Q olgu, (P ⇒ Q) kural ve ~P ise sonuçtur. Aynı örnek üzerinden incelersek (~ işareti, önermenin olumsuzunu belirtmektedir):

~P = Ali’nin para kazanmaması (olgu)

~Q = Ali’nin yeni bir araba almaması (sonuç)

(P ⇒ Q) = Ali para kazanıyorsa, araba alabilir (kural)

Ali para kazanmıyorsa ve Ali, para kazanıyorken araba alabilirse; bu durumda ‘Ali araba almamıştır’ çıkarımı yapılır.

Modus ponens ve modus tollens, temel çıkarım yöntemlerinden ikisidir. Örnekleri incelerken; sonuç (çıkış) önermesinin, olgu (giriş) ve kural önermelerine bağlı olarak değiştiğini göz önünde bulundurunuz.

## Kural Sunumu

Bir giriş değerine ve bir kurala bağlı olarak yeni bir bilginin nasıl çıkarılacağı konusunu inceledik. Şimdi ise bir kuralın, bulanık sistemleri kurgularken nasıl ifade edilebileceğinden bahsedelim.

Şekil 1.e geri dönersek; bilgi tabanı biriminin, bulanık sistemin anayasası olduğu yönünde bir benzetim yapmıştık. Bu benzetme, akılda kalıcı olmasının yanı sıra, aynı zamanda kuralların bulanık sistemler için ne kadar önemli olduğuna da atıf yapmaktadır. Çünkü birden fazla olguyu anlamlı bir şekilde bir araya getirmek gerektiğinde, bu şekilde kuralların oluşturulması ve ileride yapılacak çıkarımların, bu kurallara riayet etmesi gerekmektedir.

Kuralların sunumu basitçe; 
EĞER — O HALDE (IF — THEN) denilen bir yöntem kullanılarak gerçekleştirilir. Aşağıdaki örnekleri inceleyelim:

EĞER (IF) yol kaygan ise, O HALDE (THEN) araba kullanmak tehlikelidir.

EĞER (IF) elma kırmızı ise, O HALDE (THEN) olgundur.

EĞER (IF) hava kapalı VE/VEYA saat geç ise, O HALDE (THEN) sıcaklık düşüktür.

Bu yöntem kısaca: ‘Eğer X A ise, o halde Y B’dir’ şeklinde ifade edilebilir. Son örnekte olduğu gibi; birden fazla olguyu da, mantıksal bağlaçları kullanarak, aynı kural içerisinde bir araya getirebiliriz.

## Bulanık Çıkarım Yöntemleri

Bulanık mantıkla çalışırken yukarıda bahsettiğimiz temel yöntemlerin yanı sıra, kullanabileceğimiz pek çok çıkarım yöntemi bulunmaktadır. Bu yöntemlerden bazıları (bizim de değineceğimiz) doğrudan bulanık mantık üzerinde çalışmak üzere geliştirilmiştir. Her bir yöntem temelde aynı işlevi (belirlenen kurallara göre yeni bilgiler çıkarma görevini) yerine getirse de; verimlilik, karmaşıklık gibi yönlerden bazıları diğerlerine göre tercih sebebi olabilir. Bu tercihler, üzerinde çalışılan problemin parametrelerine bağlıdır.

Bulanık sistemlerde en çok kullanılan çıkarım yöntemleri şu şekildedir:

Mamdani Çıkarımı
Sugeno Çıkarımı
Bu yöntemlere ek olarak; Tsukamoto çıkarımı ve Larsen çıkarımı yöntemleri de bulunmaktadır. Fakat literatürde en çok geçen ve en bilindik çıkarım yöntemleri oldukları için Mamdani ve Sugeno yöntemini inceleyeceğiz.

İsimlerinden de anlaşılabileceği gibi, her bir çıkarım yöntemi onu geliştiren bilim insanının soyadını taşımaktadır.

1. Mamdani Çıkarımı

En çok kullanılan bulanık çıkarım yöntemidir. Bunun başlıca sebepleri; Mamdani çıkarımının insan algısına daha çok hitap etmesi, tasarımının nispeten kolay olması ve yorumlanabilirliliği daha fazla olmasından dolayıdır.

İlk kez 1975 yılında, Londra Üniversitesi’nde çalışan matematikçi ve bilgisayar bilimci İbrahim Mamdani tarafından geliştirilmiştir.
Mamdani çıkarımında giriş ve çıkışlar bulanık değerlerdir.
Giriş değerlerinin tetiklediği kurallara göre, üyelik değerleri hesaplanır. Daha sonra hesaplanan değerler, kuralların içerisinde geçen ve/veya mantıksal bağlaçlarına göre max ya da min operatörüne verilirler. Eğer, kural içerisinde geçen olgular birbirine ‘ve’ ile bağlıysa, hesaplanan üyelik değerleri min operatörüne; ‘veya’ ile bağlıysa max operatörüne verilir. Bu operatörler, adlarından da anlaşılabildiği gibi, aldıkları birden çok değer arasından en küçüğü ya da en büyüğü döndürürler.

2. Sugeno Çıkarımı
 
Sugeno çıkarımı özellikle kontrol problemlerinde çokça tercih edilen çıkarım yöntemlerinden birisidir.

Sugeno çıkarımının Mamdani çıkarımından en büyük farkı: Mamdani çıkarımı bulanık değerlerle çıkış verirken, Sugeno çıkarımı çıkış değerini bir fonksiyon şeklinde vermektedir. Bu yüzden Sugeno çıkarımında durulaştırma işlemleri, genellikle ortalama hesaplamak kadar basit işlemlerdir.

Proje Hakkında

 Bu kod, bir Fuzzy Mantık kontrol sistemi oluşturarak simülasyon yapmayı gösteriyor. Kontrol sistemi, "sıcaklık" ve "nem" girdileri için "pencere açıklığı" çıktısını hesaplar.

İlk olarak, girdiler ve çıktılar tanımlanır. "sicaklik" ve "nem" girdileri, 0 ila 100 arasındaki değerlerle (her biri 1'lik artışla) "Antecedent" olarak tanımlanırken, "pencere_acikligi" çıktısı da aynı şekilde tanımlanır.

Daha sonra, her bir değişken için üyelik fonksiyonları tanımlanır. "sicaklik" için "soğuk", "ılık" ve "sıcak" üçgen üyelik fonksiyonları, "nem" için "kuru", "normal" ve "nemli" üçgen üyelik fonksiyonları, "pencere_acikligi" için ise "kapalı", "yarım açık" ve "açık" üçgen üyelik fonksiyonları kullanılır.

Daha sonra, her bir kural için "ctrl.Rule()" kullanılarak bir "kural" tanımlanır. Bu kural, girdilerin belirli bir kombinasyonunu ve çıktının bu durumda ne olacağını belirtir. Örneğin, kural1 "sicaklik" soğuk ve "nem" kuru olduğunda, "pencere_acikligi" kapalı olacaktır.

Kontrol sistemi, tüm kuralları içeren "ctrl.ControlSystem()" fonksiyonu ile tanımlanır ve daha sonra bir "ctrl.ControlSystemSimulation()" nesnesi oluşturularak simülasyon yapılır.

Simülasyon için önce, "pencere_acikligi_simulasyonu.input" ile "sicaklik" ve "nem" değerleri belirlenir. Daha sonra, "pencere_acikligi_simulasyonu.compute()" ile simülasyon yapılır ve sonuç "pencere_acikligi_simulasyonu.output" ile alınır.

Son olarak, grafikte göstermek için "sicaklik.view()", "nem.view()" ve "pencere_acikligi.view(sim=pencere_acikligi_simulasyonu)" fonksiyonları kullanılır. "pencere_acikligi.view()" fonksiyonu için "sim" parametresi olarak oluşturulan simülasyon nesnesi atanır.

Kod, Fuzzy Mantık kontrollü bir pencere açma sistemi örneğidir ve bu sistemdeki üyelik fonksiyonları ve kurallar, örnek bir durumda uygulanabilir.
